مرحبا بكم في الحلقة اللولة من سلسلة كورونا. هاد السلسلة غتكون مجموعة آآ ديال الفيديويات قصار
وكل فيديو غتكون فيه مجموعة ديال المعلومات اولا مجموعة ديال المستجدات على هاد الفيروس
لي تنظن انها غاية في الاهمية وان الناس خصها تعرفها
الحلقة ديال اليوم غادي نهضرو فيها على المعدل د الوفيات اولا النسب د الوفيات نتاع هاد الفيروس هذا اعتمادا على واحد الداطا لي جات من
هادي تقريبا واحد جوج د السيمانات بانت واحد الورقة علمية
مجلة الجمعية الطبية الأمريكية
اولا باختصار جاما ولي هي مجلة طبية مرموقة تتخضع لمراجعة الاقران ولي تتنشرها الجمعية الطبية الامريكية تقريبا شي
تمنية وربعين مرة فالعام
الإحصائيات لي غنهضرو عليها ليوما احصائيات غاية في الدقة وخضعات لمراجعة الأقران يعني
قلنا هاد الورقة العلمية فيها احصائيات غاية في الاهمية لي تتعلق بفيروس كورونا في ايطاليا حتى لخمسطاش مارس. الوقت فاش تنشرات فيه هاد
احصائيات كان عدد حالات الاصابات المؤكدة بفيروس كورونا في ايطاليا هو اتنين وعشرين الف وخمسمية وطناش الحالة. وكان عدد الوفيات وصل
من الف وستمية وخمسة وعشرين
بطبيعة الحال عدد الاصابات وعدد الوفيات للاسف تزاد اكثر بكثير من هادشي من بعد هاد هادي ولكن الاعداد لي بيدينا فهاد التاريخ هدا
كافية انها تعطينا فكرة قريبة للحقيقة على كيفاش تيخدم هاد الفيروس هذا
الحاجة اللولة اللي تنلاحظوها من هاد الإحصائيات وهو ان الفيروس دكورونا تيضرب الرجال اكثر ما تيضرب العيالات
فمن بين جميع الاصابات
كورونا في ايطاليا كانت ستين في المية ديالهم رجال وربعين في المية فقط عيالات
وهاد القضية هادي تتماشى مع احصائيات خرى اللي كانت عندنا من الصين ومن كوريا الجنوبية
اذن نقدو نقولو بطريقة شبه مؤكدة تيضرب نسبة اكبر ديال الرجال مقارنة مع العيالات
العلماء مازال تيدرسو الأسباب نتاع هاد القضية هادي وكل ما كاين الآن هو تكهنات بدون ادلة قاطعة كاين لي تيقول متلا
انه حيت الرجال تيتعاطاو للخمر والشراب بنسبة اكثر من العيالات وبما ان المدخنين تيكون عندهم اكثر بالاصابة بهاد الفيروس بما ان الفيروس
الفيروس تيضر بالرئتين والمدخنين تتكون الرئتين ديالهم شوية واكلة العصا اذن فهو تيضرب الرجال كتر من العيالات
كاين لي تيقول انه السبب هو التركيبة البيولوجية نتاع العيالات يعني الجهاز المناعة عندهم قادر انه يحميهم اكثر من هاد الفيروس مقارنة مع الرجال وكاين اراء
قرى كثيرة ولكن مكاينش شي حاجة متبتة مكاينش شي حاجة بالأدلة القاطعة ولكن لي كاين
هو انه ستين فالمية د الرجال وربعين فالمية دالعيالات فقط
هادشي دابا نشوفو التوزيع نتاع الإصابات بفيروس كورونا على حسب الفئات العمرية
ماشي الوفيات غي الاصابات يعني واش ضربك الفيروس ولا مضربكش الفيروس؟
فمن الصورة لي تتبان ليكم تيبان لينا ان الفئة العمرية من صفر حتال تمنطاش العام تيشكلو فقط واحد فاصلة جوج فالمية من الاصابات
ادن هاد الفيروس هدا نادرا ما تيضرب دراري لي هوما قل من تمنطاشل عام
كنشوفو انه الفئة العمرية ما بين عشرين عام وخمسين عام تقريبا الربع ربعة وعشرين فالمية. اه ما بين واحد وخمسين عام وسبعين عام تيشكلو سبعة وتلاتين فالمية
من عدد الاصابات
والناس اللي فوق سبعين فالمية تيشكلو سبعة وتلاتين فالمية من الإصابات
اذن لي عندنا الآن تتقول ان هاد الفيروس هذا نادرا ماتيقيس الدراري الصغار اولا الشباب لي هوما قل من تمنطاشل عام
وان الأغلبية الساحقة نتاع الإصابات من عشرين عام للفوق
اجي دابا نشوفو التوزيع نتاع الإصابات على حسب الحدة نتاع المرض
حيت هاد الفيروس هدا متيأترش على الناس كلهم بنفس الطريقة كاين الناس لي تيضربها الفيروس كاع متتحسش بيه كاع تتبرا
متتحس تا بشي اعراض كاين ناس لي تتكون عندها اعراض خفيفة كاين ناس لي تاطيح فلفراش ولكن تداوا من بعد بلا دوا بلا متحتاج تمشي لسبيطار كاين ناس لي خصها
غتمشي للسبيطار وكاين الناس اللي تتكون فحالة خطيرة خصها تدخل للإنعاش وخصها واحد الآلات اللي تعاونها على التنفس وبزاف من هاد الحالات هادو تيموتو
اذن من الاحصائيات لي عدنا تنشوفو انه من بين الاصابات كلهم عندنا تقريبا واحد ستة فاصلة سبعة ديال الناس
تيضربهم الفيروس بلا متيحسو بيه وتيبراو بلا ميعرفو راه الفيروس اصلا ضربهم متيكونوش فيهم كاع. مكاينش اعراض
ادن ستة فالمية ديال الناس تيضربهم الفيروس وتيبراو منو وما تيحسو بتا بشي حاجة. وموراها عدنا تقريبا واحد عشرة فاصلة ستة فالمية ديال الناس. فاش تيضربو
الفيروس تيحسو ببعض الأعراض الطفيفة هداكشي غي شي شوية. واعراض غير محددة يعني ماشي الأعراض لي حنا عارفينها على هاد الفيروس هذا
يعني بنادم غي تيحس براسو ماشي هو هداك تيحس براسو ماشي صحيح مية فالمية ولكن متيحسش بالمرض بزاف
موراها عندنا تقريبا واحد ستة فاصلة سبعة فالمية ديال الناس اللي تتبان فيهم بعض الأعراض نتاع الفيروس
متلا يا اما السخانة يا اما الكحة الناشفة يا اما يا اما العيا بزاف بزاف تتحس
السدا ديالك بحالا تيضربوها بالمطارق بحال الأعراض ديال الرواح
ولكن هادو ما تتبانش فيهم الاعراض كلها غي بعض الاعراض نتاع الفيروس
وحتى هادو تتكون الحالة ديالهم حالة بسيطة متتشكلش قلق
موراهم عدنا تقريبا واحد الستة وربعين فالمية اللي تتبان فيهم الاعراض د الفيروس تيحسو بالمرض تيجلسو تيطيحو فالفراش ولكن تتكون الاصابة ديالهم
يعني ما تتشكلش خطورة على الحياة ديالهم اولا على الصحة ديالهم يعني تيمرضو تيجلسو في الفراش تيتمحنو شي شوية ولكن تيبراو بلا ما يحتاجو
وانهم يمشيو للسبيطار ولا انهم
لي تنستنتجوه لحد الساعة هو انه الا جمعنا الناس لي مفيهمش اعراض اولا فيهم اعراض غير محددة اولا اعراض طفيفة
اولا فيهم الأعراض وتيجلسو في الفراش ولكن ماشي حالة خطيرة تنلقاو ان المجموع ديال هاد الناس تيشكل سبعين في المية من عدد الإصابات يعني الأغلبية د الإصابات
متتشكلش خطورة على الصحة ديال بنادم
من بعد هادشي عندنا تقريبا ربعة وعشرين فاصلة تسعود فالمية ديال الناس تقريبا الربع
خمسة وعشرين فالمية تقريبا ديال الناس اللي تتكون الحالة ديالهم شوية حالة يعني هاد الناس هادو
باش يضربهم الفيروس فعلا تيمرضو وتيخصهم يمشيو للسبيطار ويتلقاو شوية د العناية ويشربو شوية د الدوا
واخيرا عندنا تقريبا واحد خمسة فالمية من عدد الاصابات لي تتكون الحالة ديالهم حالة حرجة وهاد خمسة فالمية
تتكون الحالة ديالهم فعلا صعيبة تيخصهم يمشيو للسبيطار البعض منهم تيخصهم يدخلو للإنعاش تيكون الفيروس تيشكل فعلا خطورة على الحياة ديالهم
وحتى اللي تشافا من بعد وخرج من السبيطار غيكونو فيهم بزاف د الناس اللي غتولي فيهم شي امراض مزمنة يعني الفيروس هلكهم وواحد النسبة منهم ما غيقدو
عيشوا من غير الا عاوناهم بواحد الآلات اللي غتعاونهم على التنفس واللي هي ما كايناش بزاف حاليا في العالم ما كايناش كفاية وكاين منهم اللي
وخا تعاونو بهاد الآلات هادي وخا دير شنو ما درتي
غادي للأسف فاللخر غادي يموتو
للتلخيص من عدد الاصابات الاجمالي لي تتهضر عليه هاد الورقة العلمية في ايطاليا تقريبا سبعين في المية ديال الناس كانت الحالة ديالهم ما محتاجينش
نمشيو للسبيطار خمسة وعشرين فالمية ديال الناس كان خصهم يمشيو للسبيطار يتلقاو شوية د العناية وخمسة فالمية د المصابين كانت الحالة ديالهم حالة حرجة
اللي غتقد توصل للموت. من هاد خمسة فالمية دالحالات الحرجة الاحتمال ديالك باش تعيش اولا تموت غتكون الكاليتي نتاع القطاع
طاعة الصحة فبلادك تتلعب واحد الدور مهم وهادشي لي خلا انه كانت نسب الوفيات في ايطاليا شوية اكبر من نسب الوفيات
مثلا فكوريا الجنوبية حيت كوريا الجنوبية كان عندها عدد اكبر نتاع المستشفيات والمعدات الطبية باش تعاون المرضى ديالهم اللي هوما فحالة
خطيرة جدا انهم نسبة منهم تقد تعيش وهادشي اللي تيخليني شوية مخلوع في الحالة ديال المغرب كلنا تنعرفو الحالة ديال القطاع الصحي في المغرب فباين
انه من هاد خمسة فالمية لي الحالة ديالهم حرجة نسبة كبيرة منهم غادي تموت فالمغرب كتر من ايطاليا بسبب ضعف التجهيزات
في القطاع د الصحة في المغرب
اجي دابا نهضرو على الإحصائيات لي تنظن انها الأكثر اهمية فهادشي كلو ولي هي نسبة الوفيات من عدد الإصابات
على حسب الفئات العمرية يعني من هاد الاحصائيات يمكن لك تشوف العمر ديالك شحال اشمن فئة عمرية انت كاين وتشوف الاحتمال ديال الوفاة
ديالك الا صابك هاد الفيروس هذا فكيما كلكم تتعرفو تنظن ان هاد الفيروس هذا النسبة الشدة ديال الفتك ديالو تتزاد فوق
ما زاد العمر ديالك فالخطورة ديالو اكتر بكتير بالنسبة للشراف مقارنة مع كيما قلنا فاش تنشرات هاد الورقة العلمية كان عدد
الوفيات الإجمالي فإيطاليا هو الف وستمية وخمسة وعشرين حالة وفاة. بالنسبة للدراري الصغار لي العمر ديالهم تيتراوح ما بين صفر وتسع سنين
كان عدد الوفيات من هاد الوفيات الإجمالية هو صفر ما مات تا واحد ونفس القضية بالنسبة للناس اللي العمر ديالهم ما بين عشر سنين وتسعطاش العام
ونفس القضية كذلك بالنسبة للناس لي العمر ديالهم ما بين عشرين وتسعود وعشرين عام
يعني عدد الوفيات في ايطاليا لحظة نشر هاد الورقة العلمية بالنسبة للناس لي كانوا تسعود وعشرين عام لتحت قل من تسعود
وعشرين عام ما مات فيهم حتى واحد. اذن الى كنت قل من ثلاثين عام والصحة ديالك صحة عادية فراه الاحتمال دالوفاة ديالك شبه منعم
عديم بهاد الفيروس هدا. هادشي لي تتقول لينا د الطاليان. او كدلك حتى لي كانت من الشينوا تقريبا غادا فهاد الاتجاه هدا حتى مرة مرة تتكون شي حالة وفاة ولكن
نادرة جدا بالنسبة للناس اللي العمر ديالهم ما بين ثلاثين وتسعود وثلاثين عام كانت فيها ربعة دالوفايات يعني تقريبا صفر فاصلة تلاتة فالمية من
عدد الوفيات بطريقة مبسطة يعني من كل الف من كل الف واحد لي العمر ديالهم ما بين ثلاثين وتسعود وثلاثين عام ضربهم الفيروس يلاه ثلاثة منهم
يموتوا كل الف اصابة يلاه ثلاثة منهم ثلاثة من الف تيموتوا. بالنسبة للناس لي العمر ديالهم بين اربعين وتسعود وربعين عام كانوا عشرة د الوفيات
اي صفر فاصلة ربعة فالمية يعني كل الف
اصابة بفيروس كورونا الا كان العمر ديالك ما بين ربعين وتسعود وربعين سنة ربعة ديال الناس فقط اللي تيموتو ربعة من الالف
صفر فاصلة ربعة فالمية
بالنسبة للناس اللي العمر ديالهم ما بين خمسين وتسعود وخمسين سنة هنا النسبة تتطلع النسبة كانت هي واحد فالمية يعني من كل فقط مائة اصابة
الفيروس واحد فيهم كان تيموت
الناس اللي العمر ديالها ما بين ستين وتسعود وستين سنة كانت النسبة ولات عالية عاوتاني
تلاتة فاصلة خمسة فالمية
يعني من كل مية واحد
تقريبا ثلاثة اولا اربعة الناس غادي يموتوا
بالنسبة للناس لي العمر ديالهم ما بين سبعين وتسعود وسبعين سنة هنا ولات النسبة شوية خيالية طناش فاصلة خمسة فالمية يعني من كل مية واحد تصاب طناش
تلطاش لواحد غادي يموتو وبالنسبة للشراف بزاف لي العمر ديالهم ما بين تمانين وتسعود وتمانين سنة كانت النسبة تقريبا عشرين فالمية
يعني الا كان العمر ديالك ما بين تمانين وتسعود وتمانين سنة وقاسك الفيروس فراه من بين مية واحد تصابو عشرين منهم غادي يموتو
نسبة عالية بزاف
فوق تسعين سنة النسبة تقريبا هي هي تقريبا واحد اتنين وعشرين فالمية ولا تلاتة وعشرين فالمية
اذن للتلخيص الناس اللي كان العمر ديالهم قل من ثلاثين عام نسبة الوفيات كانت تقريبا شبه منعدمة الناس اللي العمر ديالهم ما بين ثلاثين عام حتى لخمسة
ستين عام مزالة النسبة ضعيفة بزاف يعني من بين الف واحد
يلاه تلاتة ربعة لي تيموتو او نسبة الوفيات غادا وتتزاد محد العمر ديالك غادي وتيتزاد حتى تتقد توصل لعشرين فالمية فاش تيكون
العمر ديالك فوق تمانين سنة
الحاجة اللي كانت تتخلع في الحالة ديال ايطاليا لحظة نشر هاد الورقة العلمية هادي وهو ان نسبة الوفيات الاجمالية
الفئات العمرية كلها الى جمعنا كلشي كان تقريبا هو سبعة فاصلة جوج فالمية نسبة عالية مقارنة بداكشي اللي شفناه فكوريا الجنوبية
ولكن هاد النسبة العالية تقد ترجع لبزاف ديال الأسباب. فالعامل الأول مثلا هو انه نسبة نتاع الشيخوخة عندك في البلاد اكثر من البلدان لخرى. يعني نسبة الشرافة
عندك طالعة وبما ان الفيروس تيضرب الشراف اكثر
نسبة الوفيات غتكون عندك اكثر من الدول لخرا القطاع الصحي ديالو كيما هدرنا قبيلا تتلعب دور مهم كذلك يعني الا كان القطاع د الصحة عندك مقادش انه يعتق
ديك خمسة فالمية اللي هي فحالة حرجة
غتكون نسبة الوفيات اكثر فبلادك وكاين واحد الحاجة اخرى ولي تنظن انها غاية في الأهمية وعندها تأثير كبير على النسب لي تتكتب على الوفيات وهي
عدد نتاع اللي تديرهوم الدولة ديالك
راه هاد النسبة د الوفيات كيفاش تنحسبوها تنشدو عدد الوفيات وتنقسموه على عدد الاصابات المسجلة ولي مهم هنا هو
ان عدد الوفيات غتكون معروفة مضبوطة هداك الرقم د عدد الوفيات مضبوط اي واحد مات راه تيعرفو
ولكن الرقم لي تنقسموه عليه لي هو عدد الإصابات الإجمالي المسجلة هاد الرقم هدا ماشي ضروري انه يكون هو الحقيقة لي كاينة فأرض الواقع فإلى كانت الحكومة
متديرش بزاف فبطبيعة الحال مغاديش تسجل واحد العدد كبير دحالات الإصابات
وعدد الاصابات المسجلة كيفما كان اللي دارو في اي دولة غادي يكون اقل من العدد الحقيقي د الاصابات
هادي خصنا نفهموها كاين دول بحال المانيا اللي كانت تدير بزاف كوريا الجنوبية كذلك كانت تدير بزاف شدات بزاف د الحالات المسجلة عندها ادن متلا
كوريا الجنوبية فاش كنا تنشدو عدد الوفيات وتنقسموهم على عدد الاصابات المسجلة لي هو كبير لحقاش دارو بزاف
تنلقاوه نسبة ضئيلة تتقد توصل تال صفر فاصلة سبعة فالمية فقط ولكن فإيطاليا فاللحظة نتاع هاد الورقة العلمية كان واصل تال سبعة فاصلة جوج فالمية
فغالب الظن ان ايطاليا فهاد اللحظة التاريخية هادي مازال ماكانتش دارت واحد العدد كافي ما شداتش ماسجلاتش نتاع الاصابات كلهم عدد
نسبة الوفيات بطبيعة الحال غادي يكون اكبر بكثير
فمنخليوش هاد الرقم نتاع سبعة فاصلة جوج فالمية يخلعنا بزاف نتاع الطاليان نقدو نعتامدو على الأرقام نتاع كوريا الجنوبية لي هي اقرب تنظن للواقع لي كانت
تعطات تقريبا صفر فاصلة سبعة فالمية
فغالب الظن الخبراء يعني تيقولو انه غالب الظن ان النسبة الحقيقية نتاع الوفاة بهاد الفيروس تتراوح ما بين صفر فاصلة سبعة لي هي كانت فكوريا الجنوبية ولا
اقل حتى لصفر فاصلة خمسة فالمية حتى لتقريبا واحد واحد فاصلة خمسة فالمية
يعني مغتوصلش لهاد النسب الخيالية لي شفناها الآن فهاد الطاقة من الطاليان سبعة فاصلة جوج فالمية فوقما الدولة زادت دارت عدد اكبر نتاع او شدات
عدد اكبر نتاع الإصابات المسجلة فوقما هاد نسبة الوفيات غتبقى غادا وتتنقص. حتى غادي توصل لهداك
تاع صفر فاصلة سبعة واحد فاصلة
خمسة فالمية تقريبا
للتلخيص تنتمنى ان هاد الاحصائيات اللي شفنا اليوما تعاونكم انكم تصوبوا واحد الصورة قريبة للواقع على الاحتمال دالوفاة
اثناء الإصابة بهاد الفيروس نتخلعو ولكن منتخلعوش كتر من اللازم لدرجة انه كاين ناس تيسحابها راه الى قاسها الفيروس راه غادي تموت
وهاد القضية بعيدة بزاف على الحقيقة
الخطورة ديال هاد الفيروس هو انه تينتاشر بالواحد
وتيرة خيالية ويلا خليناه يتفشى فالمجتمع كلو واخا هاد واحد فالمية تقد تبان لبعض الناس نسبة قليلة ولكن راه الى ما درناش الحجر الصحي وخلينا
الفيروس ينتشر يدير ما بغا راه من ديك ربعين مليون ديال الساكنة د المغرب راه يقد يموت لينا منها واحد ربعمية الف ولا خمسمية الف يعني
غي بالنص مليون ديال البشر غادي يموتوا بسبب الفيروس
فواحد فالمية من مية الف الى وقفنا الانتشار ديالو را هي غي الف نتاع عدد الوفيات وواحد فالمية من ربعين مليون را هي ربعمية
الف ديال عدد الوفيات
والنداء ديالي للناس اللي تيبان ليهم ان الفيروس
خطر على الحياة ديالهم الناس اللي العمر ديالهم قل من ثلاثين سنة واللي تيقولو علاش انا غنحبس راسي في الدار خصني نخرج نتسارى انا ماعلياش خطر خصك تعرف اخويا
ان نسبة العدوى نتاع هاد الفيروس عالية بزاف ديالو راه تتراوح ما بين جوج
فاصلة خمسة حتى لتلاتة وان بزاف نتاع واخا تيضربهم الفيروس ما تيحسوش به اولا واخا غادي تحس به تمرض شي شوية راه المدة باش ان الأعراض
تبان عليك را هي ما بين يومين تال ربعطاش اليوم يعني راك نتا تتسارا ما عارفش اصلا راك هاز الفيروس وراك
مشروبين البشر وبحسابات بسيطة الا كانت هاد وهادي ما بين جوج فاصلة خمسة وثلاثة فراه نتا الى خرجتي عاديتي الناس برا بسبابك نتا من بعد
واحد الثلاثة اولا اربعة د السيمانات غادي يوليو عندنا واحد الف ديال الناس تعاداو بسببك انت. يعني انت كون جلستي في دارك الف ديال الناس مكانش غادي يقيسهم الفيروس
وهاد الأرقام هادي ارقام حقيقية
اللي عندنا دابا على نسبة انتشار العدوى. يعني كل واحد فينا ايلا خليناه يتسارى في الزنقة كيما بغا. يقد يعادي لينا من بعد تلاتة ولا ربعة د الأسابيع واحد
الألف ديال الناس اللي غادي يكونوا تحتو هو غايعادي ناس وناس غايعاديو وحدين خرين وهي غادا والى كانت نسبة الوفاة غي واحد اولا جوج فالمية فخويا الى كنت انت سبب
ان الف دالناس غادي يتعاداو راك غادي تكون سبب فواحد فالمية منهم غادي يموتو يعني عشرة حتى لعشرين ديال الناس منهم غادي يموتو بسبابك غاتكون انت سبب
بالوفاة نتاع عشرة اولا عشرين ديال الناس بلا ما تحس. غادي تولي اخويا لي ما بايناش عليك الأعراض وحاس براسك صحيح او خارج تتسارى. بحال شي قاتل
تسلسل تيقتل فالناس بلا ما يحس بلا ما يعرف راسو
كنتمنى ان الشعب كلو يلتزم بالحجر الصحي وان كلشي يجلس فدارو باش النسبة د العدوى نتاع هاد الفيروس تبقى غادا وتتنقص مع المدة الزمنية فإلى قدينا
نقصو نسبة العدوى نتاع هاد الفيروس بالحجر الصحي حتى يولي داك عندنا اقل من واحد يعني كل واحد فينا تيعادي اقل من انسان اخر فراه هاد
الفيروس غادي يبدا يموت شوية بشوية شوية بشوية حتى غادي ينقرض. بقاو فداركم باش تحميو راسكم وتحميو والديكم وجدودكم. ونصبرو شي شوية على ما دوز هاد الأزمة هادي
باش النتيجة واخا تكون شوية خايبة تنتوقعو انه غادي تكون وفيات ولكن منوصلوش للطامة الكبرى المأساوية لي تقد توصل لربعمية الف وفاة
في المغرب فشكرا على الاستماع ويلا كانت شي حاجة خرا را غادي ندير شي فيديو اخر ونتمنى الناس تبارطاجي هاد المعلومات باش تكون واحد الفكرة اكثر واقعية على هاد الفيروس ومنتخلعو
كتر من القياس
شكرا والى اللقاء

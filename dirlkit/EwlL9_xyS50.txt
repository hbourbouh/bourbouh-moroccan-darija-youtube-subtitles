الناس اللي مسمعاتش الأجزاء اللي فاتو غتحبس الفيديو هنا. هبط
غادا تلقى اللينكات تما كسلهم ورجال غتلقى بلاصتك مزال خاوية. مشينا
جاك الموتى تارك الصلاة. هاد اللعيبة طيبو لي بها ودني الإخوانيين. فهاد المدة كاملة لي دوزت في الحبس
جات نوبتنا من مور الجنرال واليوتنول لي طاحو دودة
صحاب الديبلومات ليصانص ماستر دكتوراه
الطبا المهندسين المحامين الأساتذة جامعيين شربنا كاملين من داك الما دالقادوس
واحد المذاق ما يمكنش تلقى شي كلمة تقدر توصفو واخا تقلب في اللغات د العالم كامل. بربي ايلا لقيتي شي مصطلح
يفاليديه ليك كل من شرب جغيمات من داك الماء المقدس
الحاجة لي جاتني غريبة هي تا حد من الدراري ما تقيا
الخلعة طغات عليها كلشي
من غير اه الشهادات الجامعية لي عندنا
تزادتنا نقطة جديدة كنتشاركو فيها كاملين. هي دوك الجغيمات لي ضربنا من ديك الضاية. او زيد عليها كتر من تلاتين عصا د الفلقة كتسنى فينا
كل فلقة شادينها جوج من البليدات
ومبلاصين قدامها ثلاثة ديال العساكرية بالبصويطات ديالهم
بزز باش كنمشي
رجلي مازال منفوخين بالزرواطة ديال ايوب القصبي. فاش كنت كنتمشى في الكودرون لي في الساحة بحال الى كنت تنعفط على المسامر. تمنيت كون كان عندي شي
ديال شي هندي كيمشي فوق العوافي وكيشرب الما طايب
ولكن خوكم غا على قد الحال
هبطو ليه رجليه فديك الفلقة وهزوه من الفوق شادين بهم النايلصات
تلاتة د العصاكر ياك يخبطو على رجلي المنفوخين بدوك المصويطات
كنحس بموجة ديال الالم لداخل غادا وكتكبر فكرشي
وكطلع حتى لصدري وكتفركع. تيتحبس ليه النفس فاش كيخبطو على رجلي. الرية كتكمش وكتسد على الهوا وكتحبسو
كتهز الراية البيضا
ومع الموجة التانية ديال الالم لي كتفرقع في الصدر
كتفرقع معاها الهوا اللي محبوس في الرية
وكنطلق غوتة تبكي بنادم وخا يكون فيه فقر الدموع
كنحس بالغوات كيخرج من كل تقبة في ديالي
تخيلوا حتى من الراس كنحس بيه غادي يتشرشم بحالا غادي نطورو ونولي شي كائن جديد. رجلي جامدين في السما
كنعيا ما نتركل ما كنقدرش نحركو. ما كرهتش نقطع السلك لي مدوز الصداع من رجلي. لكرشي وسدري. وكيطلع يتفرقع لي في الراس بديك الغوتة
لي مخلطة ما بين الألم الخلعة الحكرة
كتخليك ما فاهم والو فهاد العبث
كتر من تلاتين راجل كيطلق غوتة دقة وحدة فالساحة
كتخليك تقول مع راسك آآ
الى كانت شي حاجة سميتها النشيد الوطني ديال الالم غادي تكون غير هاد السيمفوني لي خارجة من قراش الدراري
وملعوبة فوق مصنوع من الجلد د بنادم اللي هوما رجلينا
فلول كنت كنطلب من الله يعاوني
ويا انا لي كنت داير فيها ملحد كنعيق بها زعما
ولكن دعوتي مصدقاتش مع هاد مساخط الوالدين د العسكر. صوتي كيتوضر وسط هاد الروينة كاملة
واخا تجيب تلاتين نديب ولا تلاتين سبع
ما غاديش يضايمو مع الدراري فهاد الغوتة
لي فرعات السلم ديال الحيوانية
لحت عليهم العار برئيس الدولة وعاد ما زادوا الضوس ديال التفرشيخ
فهمت منهم بلي مخصناش نوسخ السمية ديال سيادتوب فمي لمجرد بان لي لاجودان قريب بديت كنغوت راني ماشي مسلم ومسيحي اعباد
الله وقف لاجودان. ما عرفت كيفاش آآ قدر يميز الصوت ديالي وسط هاد الضجيج كامل. هز يديه للعسكر وحبسو الضرب
الله على راحة
خرج فيا عينيه وقال لي
كيفاش بلانك نتا
مسيحي وليتي مع الإخوان ولا
قلت ليه لا اسيدي انا ما معاهمش
وهو يقولي مصيفطينك لحياة مك دوز العطلة هنا ولا
شتي الا كانوا هاد ولاد القحاب يستاهلو يموتو مرة وحدة. نتا خصك تموت جوج مرات. شاف فلعسكر او قال ليهم زيدو لهاد الكلب فالضوس
مسيحي ولا اخوان
عرفتي شنو دارو دوك تلاتة دلعساكرية
زادو الرابع هدا التخصص ديالو بوحدو
ولاو ثلاثة كيخبطو على الرجلين
والرابع كينزل على الفخاد
ومع خوكم عريان واللحم ديال الفخاد رهيف ماشي بحال ديال الرجلين
والعوافي زاندة تخنقت بالغوات
كنسكت شوية غير باش نطلع النفس لي نقدر نغوت بيه
يعني كيشوفو كلشي بالحمر
كون كانت شي لعيبة تقدر تقيس بها درجة ديال الألم
كن على يقين انها غادا تشتت الى عبروا بها هاد القواد هادي
فاش قمعني لاجودان
رجعت لله وابقى للتاحد من غيرو. بحال هاد السوايع ديال الضيق فاش تيتقاضى الأمل كيرجع فيها بنادم لله
كنت فالطوب ديال الإيمان والخشوع. وكندعي غير يفكني من هاد الجرة. بديت كنحس ديالي تهد
ما بقى عندي حتى جهد باش نغوت
كنحس بحالا المصويطات تحولات لشي سيف ماضي
كيفتح لي لحمي مع كل خبطة
كنشوفهم كيهزو يديهم تال الفوق
وتنقول هادي هي الضربة لخرا وغادي نودع
الموت جاية فالطريق
ما بقاتش عندي نصبر على هاد الحالة. رجعت لله وهاد المرة بدلت الدعوة
تندعي يا ربي لما خليني غير نموت
بغيت غانموت ونتهنا من هاد العذاب. الموت كاتولي واحد الحاجة كايتمناها بنادم فبحال هاد الظروف
كنت باغي روحي تقبط بالمعقول. ولكن حتى الموت عطاتني بالدار. او ما عقلاتش عليا. غمامة حمرة فعيني فالسما فالغوز. ساليت
تقال بدات موجهة ديال البنج طالعة لي مع رجلي
وكتفرق في ديالي كاملة
كيضربو وكنزيد نتبنج. بديت كنحس براسي حاضر ديال تسعود وستين
واحد فشكال ترخيت وبديت كنشوف قدامي المثلث ديال خارجين منو اللوان وكيضربو لي فعيني
لقاء غيبت اخوتي. الصداع ديال با قفر علينا ودنينا مع الصباح
الأناشيد الوطنية والدياسك لي كيلحسو الكابة لرئيس الدولة. هو الحكيم والمعلم
القائد المفضل العظيم. تيعاودو الفضل ديالو على الشعب
او كل ما هو كون مكانتش الشمش غطلع هو لي كيعطينا الما لي كنشربو او الهوا لي كنتنفسو
العفو وقفنا كاملين فالساحة مصافيين ومنظمين
من نهار جينا كانت هادي اول مرة
غادي يخليونا نوقفو فالساحة بلاما يغمضو لنا عينينا
عطاولو واحد الحبات وريقة مكتوب فيها شي تخربيق
تيغوت بيه وحنا كنغوتو موراه بحال شي فرقة ديال الأحواش
بالروح بالدم غنفديوك كرئيسنا المحبوب المعبود
على هاد الاحتفال ديال والو
ردونا للبلوك. بديت كنحس بصحتي بدات كتحسن شوية
ست شهور لي دازت على الفيقة لي ضرباتني من مور ما غيبت. فاش حليت عيني على واحد القرع محني عليا وفإيدي واحد توفاتك. كيمسح لي الجرح لي زوقو
قولي بيه ديالي
ولي ولى بحال شي لوحا تقدر تقري بيها اصول الفن العبتي
في جامعة ديال الفنون
داك خونا القرع فاش اه شافني حليت عيني تبسم
وقال لي الحمد لله ملي فقتي انا الدكتور الزاهي
ما تحرك ما تهضر
الحمد لله على سلامتك
كتاب ليك عمر جديد
حمد الله وشكرو
ما قدرت لا نتحرك ولا ندوي كان خصني تلتيام مور هاد الفيقة ديال الزومبيز باش يتسرح لي اللسان ونقدر نهضر وكتر من شهر باش نقدر نتحرى
وفهاد المدة كاملة
تهلا فيا هاد بوصلعة ديال الزعيم الله يكتر خيرو. كان تيشرح ليه القوادا لي واقعة ليه بحالا كيعطيني شي تقرير طبي. قال ليه بلي كنت في الخطر جوج د
ابابا اللول ضربات لي وحدة من الكلوات. وبقيت مدة طويلة كان بول الدم. والسبب الثاني هو الكمية د الجلد لي طابت لي بالعصا وقاست
الخط الحمر تحلي الجلد ديال ضهري كامل
طريف من الكرش الرجلين القدامي هاد الفخاد. الرجل ليسرا لدرجة ان العظام بدات كتبان
قالي الزاهي بلي بقيت ست ايام وانا مغيب. او معلق بين الحياة او الموت. الملح هي المادة لي كان كيعقمني بها الشيخ الزاهي. كان كيعجبو نعيطو
وليه الشيخ كيتنازل على داك اللقب ديال الدكتور بكل تواضع
كان تيشربني الما واحد
المهم السيد كان داير معايا زوين صراحة
بدا كيعاودلي الخبيرات لي وصلات من البلوكات لاخرين
كنا واحد وتسعين واحد لي جابونا في اللغات
ماتوا تلاتة فالساحة لولى لي ستقبلونا فيها
والوقت اللي كنت مغيب فيه توفاو عشرة خرين. بداك الجرح اللي طحن ليهم لحمهم
جوج ديال الدراري تشللو
كلاو الدق فالعمود الفقري
وواحد مشى ليه الشوف فرقعو ليه عينيه بلاصة. فاش سالا خويا الزين النشرة ديال الأخبار قال لي على سلامتك
حمد الله راك مزال عايش صلي ليك واحد جوج د الركعات ولكن عا فخاطرك. راه هنا مانعين الصلاة
من مور تسع ايام على هاد الفيقة
وقف الشاف د البلوك ديالنا وقال لينا الخوت اليوم جات نوبتنا في الحسانة
صبرو الله يرحم بها الوالدين
لي مريض فرشو ليه بطانية ويهزوه فيها ربعة ديال الدراري
وشحال ما قدرتو تزربو زربو
الله يقوينا تحل الباب وقف كلشي. هازيني ربعة ديال الخوت
دار عندي واحد قال لي ما تخافش
غادي نكاليو عليك بالحملة ما تجي فيك تا دقة
جوج ديال الصفوف ديال العسكر
واحد فليمن وواحد فليسر
بحال اه داك الصف لي كيديرو الفرقة لي ربحات
كيدوزو اللعابة من الوسط وكيبداو يصفقو عليهم
هادو بلاصة ما يصفقوا علينا غادي يقلبونا بالعصي. لي وصلت الدراري للباب كيجري على حر جهدو. باش يدوز بالخف من وسط داك التشيار بالزراوط
الصف دالعسكر اللي فليمن كيجيب ليك الضربة من القدام
وصفلي على ليسر من لور. لي تعكل ولا طاح كيقودها. يقدر يموت حيت هرس ليهم الريتم ديال الضرب
الى كان صحيح شوية وشاد فراسو وناض علق راه نجى. اما اللي ضعيف كيهزو الما
كتلصقو ديك الزراوط فبلاصتو كيضصو بيه لرض. شي تلتمية واحد لي خرج من البلوك ديالنا معلق. كلاو شي دقات فطريقهم للساحة
وقفوا فصف عاطين وجههم للحيط وعينيهم مغمضين
حنا المراض حطونا وسط الساحة مجبدين
والدنيا عامرة بالعساكرية والبليدات. هازين فيديهم ماكينات والمواس د الحصانة. هادي كانت اول تجربة ديال هاد الفيلم د الحصانة
حيتاش كنت مريض مليوح وسط الساحة كنت كنضرب على شنو واقع. وخا عيني مغمضين
بداو كيطيحو عليا شي اسئلة
علاش هاد البليدات حاقدين على الدراري وكيحسنو ليهم بالعصا. التشلاخ والتفرقيع
وهما لي حباسة بحالنا ومقهورين بحالنا
راهم قتالة وشفارة ولي بغيتي
ولكن راه طالع معاهم نفس القالب لي طالع معانا. زيد على هدا بينهم وبين السياسة ها الخير والإحسان. ما مسوقينش ليها
كان ديما كيطيح لي هاد السؤال على راسي
واش معقولة يكون بنادم ولد القحبة لهاد الدرجة
او فابور ما درتي ليه والو
تكراط ديال الوجه كان داير بحال شي عملية ديال التشريح
ولا حريط الكمارة
الدفال والسبان كان منهم لي كيبقى يكحب تا كيجمع ليك واحد التنخيمة مقدرة
وكيطلقها ليك بحال داك د الشارف لي
كيلصقها ليك فوجهك وممنوع عليك انك دير يديك وتمسح
كتولي تبان بحال شي دري صغير يلاه خارج من كرش مو. بكمارة وشبعان يدام
احسان هاد الراس فيلم بوحدو
مع كل طرف ديال الشعر كيحيدوه ليك كيهبط عليك بالماكينة للراس
جوج حوايج اللي كيوقعو
كيطوش الدم في البلاصة
كيبرقعوه ليك بشي بقالة
بزاف ديال الحباسة كانوا كيعرفو شي وحدين من البليدات. ولد دربهم مدينتهم ولا دوارهم
وهاكاك ما كانوش كيعقلو عليهم. ما كتفهم تا وزة مال هاد بنادم مريض ا صاحبي
فاش سالا واحد من البليدات من راسي نزل عليا بديك الماكينة للراس
وقال لي يا ولد بل كلبي هرستي لي ظهري
دير فيها وما قادش توقف ولا
اودي الله يعطيك حالتي
دخلونا للبلوكات بين دوك الصفوفا عاوتاني. وهاد المرة العصا كتهبط على الريوس المقرعة. لي بالماكن مفرقعة
فورمة د آآ كومباني
حطوني فكوان لي مجبدين فيه المراض
وبنادم فرحان حيت دازت الحصة ديال الحسانة بخير وما مات تا حد. شتي
نظرية النسبية واصلة تا للبيخير فهاد الشهر وشي لعيبة لي كنت شاد فيهم الركنة
خلاني نفهم السرابس اللي دايرة في الكبير عندنا
ولي الطول ديالو خمسطاشر ميترو على ستة ميترو د العرض
باب كحل ديال الحديد وشرايجمات صغار في الحيوط لاصقين مع السقف. وفيهم قطبان غلاض ديال الحديد
اهم حاجة فالبلوك هي التقبة اللي فالسقف. اللي فيها شي ربعة ميترو على جوج. كيسميوها الضواية. تا هي دايرين ليها قطبان د الحديد. او منها
اكيقابلنا شي عسكري هاز السلاح بالنهار وبالليل
كيبقاو عاصرين على الصغيرة والكبيرة
فكل كاينة ضواية بحال هادي وعسكري فالسطح مقابل الخوت
اليوم هنا مقسم على جوج طناشر ساعة ديال النعاس صحة وطناشر ساعة ديال الطياح صحة
كل واحد فينا عندو تلاتة ديال المانطات صافي
كيفرش وحدة او كيتغطى بجوج
اللي عندو حوايج زايدين راه كيطويهم وتيتوسدهم
ولا يحط راسو على صباطو
ولي بحالي معندو لا حوايج لا صباط
كينعس بلا وسادة
الحباسة كاملين خصهم يتبعوا
من الستة ديال العشية
تال ستة ديال الصباح
كلشي خصو يكون ناعس جامد ما كيتحركش فبلاصتو. او فالستة دالصباح كطوي المانطات او كتريع عليهم. او ما كتحركش مكوفر
الشاف ديال البلوكلي تا هو حباس معانا هو لي كينضم آآ نمشي للطواليط
ايلا مشى حتى طل داك العسكري من الطوايا
ولقى كتر من واحد كيتمشى غادي تقواد عليهم
زيد على هادشي ليستا طويلة
ديال اللعيبات اللي بهم تقدر تشريها فلكحل. بحال اه الى كنتي ناعس ودرتي شي حركة فشكل
ولا شي جوج كيدويو مع بعضياتهم بالليل. ولا غير الى كنتي مريح بشي طريقة ما عجباتش داك العسكري
كيقول للشاف ديال البلوك قيد هذا عندك. كل عسكري كيقابلنا ساعتين. وتيجي عسكري اخر يشد نوبته. فاش كيبغي يمشي للعسكري اللول كيقول
داك التاني متلا را مقيدين جوج
وهي غادا كل عسكري كيعطي لمجموع ديال الناس لي مقيدين لي موراه. في الصباح تيكون طوطال في يد لي كيجي للساحة هو وبزاف دلعساكريا ولبليدات
كيغوت للشاف ديال البلوك
هداك الكلب عندك تلاتة وتلاتين واحد اللي مقيدين خرجهم دابا يلاه
وكيخرجو الدراري العقوبة هي خمسمية جلدة
تقدر تاكلها بعض المرات غير حيت العسكري لي في الضواية ما حملكش
تلاتة ديال الوجبات فالنهار
جوج خبزات لكل حبات. الماكلة كيجيبوها فماعن ديال البلاستيك
العشا غالبا تيكون صوبات العدس
والغدا تيكون فيه الروز مع واحد الشرمولة د البطاطا
كيلوحوها بترابا ما مغسولة ما مقطعة
البرمة ديما القاع ديالها عامر بالتراب. فالفطور كيحطو لينا الزبدة ولا الزيتون. مرة مرة بيض مسلوق
تيجيبو البليدات البرامي د الماكلة وكيحطوهم قدام باب د البلوك
تلاتة د المرات فالنهار كيتحل الباب باش تدخل الماكلة
وهدا فيلم بوحدو
كينوضو الدراري الصحاح لي عندنا
كيمشيو بالجرا كيحتيو على داكشي بالخف وكيدخلوه. علاش هاد الروينة ؟ حيت الزراوط ديال العسكر كتسناهم برا
كيتمرقلو بيهم كل مرة. لدرجة ان واحد النهار
واحد من الدراري يلاه بغا يهز البرمة ديال الصوبات العدس
وهو يوقف عليه السارو
قاليه حط داكشي يا ولد القحبة
يلاه دابا غطس يديك في البرمة تشوف. ما عندو ما يدير. خشاهم
خرجو يديه مسلوخين من وسط ديك الصوبة. او ورك عليه صحة. يهز البرمة بدوك اليدين لي تسلخو
ويدخلها للبلوك كلما دازت شي يامات
كيتقتل شي حد فهاد الروينة لي كتوقع باش دخل الماكلة
هنا في الحبس كاين ناس من اعمار مختلفة. رجال لي واصلين حتى لتمانين عام. دراري مازال ما فاتوش حتى خمسطاشر عام. بزاف د الناس مراض
وضعاف وكاين اللي فيه شي عاهات مقودة كانت فيه من قبل ولا هزها بداك التعذيب. الدراري الصحاح اللي شادين فراسهم وكنعيطو ليهم الفدائيين
حيتاش طوا يديرو المهمات الصعيبة. لي ما يقدرش عليها بنادم لي ضعيف. هوما لي كيدخلو الماكلة. ويلا تقيد شي حد من الناس الكبار ولا
مراض فاللي استاد خمسمية جلدة كيخرج لبلاصتو واحد من الفدائيين
تا حد ما عارف اينا بلوك بدات هاد اللعيبة
ولكن من بعد تعرف بلي كل كانت فيه فريقة ديال الفدائيين
من بعد سنين عاد عاقو الكارديانات بهاد القالب
كيفاش تا عاقو كانوا مقصرين بيناتهم وعيقو في التقيادة. حتى فاتو العدد ديال الفرقة ديال الفدائيين
ولاو شي دراري كيخرجو ياكلو العصا
وكيرجعو للبلوك وكيعاودو يخرجو باش يكملو الحساب في الليستة
وهنا عاقو العساكرية
باش بان ليهم الجرح فرجليهم مزال جديد. ولكن وخا هكاك ما قالوا والو
الدراري كانوا تيشوفو راسهم المشروع ديال الإستشهاد. كانوا تيبانو فهادشي ديالهم
صوفاو شحال من واحد من الموت
كان فيهم واحد الحماس خطير
نابع من واحد الإيمان عميق
واحد المرة سمعت واحد منهم كيدعي مور الصلاة
مكرهتش يستشهد كان منهم ناس في قمة التواضع
وكانوا وحدين خرين كيبغيو يبانو بهاد اللعيبة
مزال بزاف ميتعاود اخوتي. سيمانة الماجية نكملو
تهلاو

مشينا   سد عيني وشاد الخيارة في ايدي
كنجر النفس تال
الريحة كتزعزعلي دماغي
فاش حليت عيني لقيت غابة د العينين ضايرة بيا
كلشي كيشوف لحد ديك الخيارة ورجعت لفراشي. تجبدتو وغطيت راسي. وبقيت كندمع. بلا ما ندير تا صوت
بقيت بالسوايع تحت باغي نشوف تا شي حد
دوك الدمعات اللي نزلوا بردو عليا شوية وداني النعاس
فاش فقت مع العصر لقيت قدام فراشي فرقة ديال الماكلة
نص خيارة نص ماطيشة خبزة ديال السوق طريف د الحلوى. شي نصاص ديال الفروي
ولكن المهم فهادشي هو الحوايج
جوج د الكراسن واحد مبطن ديال الشتا ولاخر ديال الصيف
تقيشرات ديال الصوف
وصندالة ما مريض لبست شي تخربيقة فرجلي من نهار سطحوني فصباطي عند المخابرات
ولات عندي سوميلة مصاوبة من اللحم قاسح. جوج د المهارس
نافط على قرقاعة نقسمها
حياني الله تا جاتني صندالة من عند الفاميلة د با عبد الله
الله يخلف عليهم
كندورها يعني في تيبان ليا الدراري كاملين عندهم قد داكشي لي عندي
كاين منهم لي حاقد عليا
مكرهتش اصفيها لي
ولكن فهاد المسائل ديال الحبس مكانوش كيضيعوني فحقي
جايب التعادل. الحاجة لي خداوها كناخد بحالها
قاديت الفراش كليت وخليت نص خيارة الغد ليه فاش فقت اه لقيت جوج د النصاص د الخيار تزادو فوق داك النص اللي عندي
ولاو عندي ثلاثة د النصوص. شي جوج دراري كيسحاب ليهم كيعجبني الخيار. تنازلو على حقهم
تعاطفوا معايا بلا ما يبانوا يمكن ما باغينش يتعرفوا
الحاجة اللي ما عارفينش هي
الخيار ريحتو واللون ديالو لي شيروني
خلاني نتفكر الحياة اللي نسيتها واللي كيزيد يبعدنا عليها هادشي اللي كنعيشوه كل نهار
كنشوف في الوجوه عل الله وعسى غير شي
حاجة نقدر نتبازا عليها باش نقول يمكن هاد خينا من دوك الجوج لي حطو لي نص خيارة
ولكن كلشي مطمس وجهو
وتتقرا في جبهتو الله يقربل. فاش جا شهر تلاتة خرجو الناس من البلوكات للساحات
ومن الصباح والإدارة طالقين لي كيلحسو للرئيس في الإذاعة ديال الحبس
وريقة شادة واحد من الدراري كيغوت
وحنا كنعاودو موراه
كاين الشعارات لي الإخوان
وهاكاك تتلقاهم كيغوتو على ما طاب جهدهم. ما كانتش عندهم مشكل يسبو راسهم
بحال هاد المناسبات كنديروها جوج تا لثلاثة د المرات في العام. هاد المرة كانت مبدلة على الأعوام الفايتين
الناس قاتلاها الحكة
بين كلها تصفيقة وتصفيقة كيمد بنادم يدي ويحك لحمو
الجربة فرعات البشري بدات هادي خمس شهور
كنتمنى الناس لي مصور منهم والو دوك الأمراض لي فاتو
كيجي المرض يضربني بكروشي كنخوي عليه وكنبقى بصحتي واقف حسكة
فاش جات الجربة كنت من الناس اللولين لي طاحو في الشبكة
جيت نخوي على الكروشي جابت فيا الجربة في للكمارة
هادشي فواحد الحبس فكون موازي فيه بنادم مطايف مع المرض
ما علينا الجربة انتشرت في الحبس كامل
كيولي يطيح ليك العجب كيفاش تيبدا مرض فبلوك وكيتعاداو لخرين وخا ممنوع التخلاط بيناتهم
زيد على هادشي ديال النظافة ما بيهش. المحابسية كينقيو حالتهم
كيفاش القمل والجربة هاجمين علينا بهاد الشكل هذا
فلول بدات فناس قلال منهم انا بانت بين الصبعان والتنيات
العذاب الأليم كتحس بالعافية شاعلة ليك في لحمك. او كل نهار كيدوز كيتزادو صحاب الجربة
كان باين من اللول بلي ما عندنا كيف نديرو
باش نحبسو هاد الحرير كان عندنا واحد الدكتور سميتو غسان السيد كيتعتابر عالم فالتخصص ديالو لي هو الامراض ديال
الجلدة درويش وداخل سوق راسو. ما كيديهاش فداكشي للي فيه التبرزيطة. هو للي كيمشيو عندو الطبا كاملين للي في البلوك
فاش كيوحلو فشي لعيبة
هاد خونا هو لي هز على كتافو يداوي الناس من هاد المرض. جا عندي واحد النهار او قالي
حاول متحكش لحمك وخا تجيك الحكة
بينما فرجها الله ونضبروه فالدوا
بقا ديما تغسلي يديك بالما والصابون
ما تخافش من هاد المرض راه مبرزط. ولكن ما خطيرش. مشى خونا غسان وخلاني تنقول مع راسي
اش هاد الانسانية والتعامل الزوين لي دار معايا هاد السيد
واش ماعارفنيش انا شكون
الا مكانش عارف راه
الرجولة ويلا كان عارف
راه مت الرجولة
عيا ابا الحسين مع الإدارة والطبيب د الحبس باش اه يدبرو فالدوا لصحاب الحكة. ولكن ما تسوقوش لينا. اخر مرة دار الطبيب فبا الحب
ابوس ايدك قال ليه صدعتي لينا راسنا نتا ياك لاباس ؟ شنو هي كاع هاد الجربة؟
شوية د الحكة وصافي ياك نتوما مريحين لا شغل لا مشغلة
ايوا تلاهاو بالحكة حسن ما يقتلكم الملل
وزاد فحالو انا بريت فاش دازت شهر على البدي هاد المرض
كانت الحالة الوحيدة يمكن لي برات. تبعت غير داكشي لي قالي الدكتور خصاني. كنغسل مزيان كل نص ساعة. البلايص لي شادة فيهم
الجربة بالما والصابون
مرة مرة كنحيد طريفة د الصابون
وكنحطهم فوق اللحم المريض تال الغد ليه ونحيدهوم. الحميمة كنحكوهش بالمرة
حتى فاش كنبغي نعس كنربط ايدي بسروال نقي
باش نكون على يقين
بلي فاش انكون مغيب مغاداش تمد ايدي وتحك شي قنت بلا خباري
كاين من الناس لي فرعاتها الجربة
المخرج اللي كيخلصو به الضريبة. ويلا ما قدرتيش دخل للطواليط وتحطها تقدر تجيبها فراسك وتموت. راه الجربة هادي ماشي دقة الهندية
الدكتور غسان شاف مع با الحسين باش يديرو ديال الدراري. يربطو المراض لي واكلين الدق في جناب المعتقد
لا يتسد ليهم داكشي بقوة الحكان
وما يلقاو منين يخرخروها ويودوها
موتة فشكل تصور تصور شي حفيد ديال شي محابسي من هنا لخمسين عام سولو شي صاحبو في المدرسة اجي
باش مات جدك
وا شغادي نقول ليك
تيقولو راه ملقاش كيف يخرج لخرية وهو يدي مول الامانة امانتو
متقودة ما موتة ما تا لعبة
لي طاحو عليها الخوت هي
كيرشيو الطبيب د الحبس. الفلوس غادي يحطوهم اه الناس لي جاتهم الزيارة وضبرو فالعاقة صحيحة
كان تقريبا شي ثلاثين واحد عندنا فالبلوك جاتو الزيارة
وحيت الفاميلات عارفين
بلي هاد الزيارة هي الوحيدة لي يقدرو يشوفو فيها ولدهم
كيحاولو يجمعو ليه حب وتبن اي حاجة قدرو يجيبوها ليك يجيبوها
ولي تقدر تكفيه لمدة طويلة
الملاين كانت غير مشتتة وما كاين ماتش عليه بها. المدة اللي كانت فيها الزيارات هي ست شهور
الناس اللي كتحفظ حسبو العدد ديال الزيارات اللي فلبلوكات كاملين
ولقاو بلي المدير صور ستمية
وخمسة وستين كيلو ديال الدهب. وحبسوا الزيارات فاش انتقل المدير. وشد بلاصتو النايب ديالو
وماشي غير الزيارات اللي وقفوا باش تحول المدير. الدراري جابو لينا خبيرة باللي المدير الجديد جمع العسكر
او قاليهم ماشي من حق حتا شي عسكري
يقتل شي محابسي بلا ما يكون حاضر
التعذيب الضرب التفرشيخ هانية. ولكن القتيلة لا
الدراري عجباتهم الخبار
وشافو في المدير الجديد شوية ديال الضو على لي كان قبل منو
نرجعو للجربة با الحسين جمع الحصيصة عند الدراري وعيط للطبيب د الحبس
فاش جا دخل عندنا كاعي
ولكن غير سمح حس الفلوس
ويلبدها لرض وتبدلات هدرتو
ديال الكلبة بانت ليه الضربة صحيحة ما غاديش يزقلها
دازت يومين دخل عندنا الدوا للبلوك
بدات الناس كتبرا وكيتبعو النصائح ديال الدكتور غسان. لي واقف على الصغيرة والكبيرة
وصلنا الخبار للبلوكات لاخرين
ورشاو تاهوما الطبيب لي ضرب الملاين على ظهر عباد الله
وشوف دابا كيفاش الجربة
تقدروا تردوا واحد خينا مليونير
العفو مع كيدوزو اليامات مكنبقاش مسوق لبزاف د الحوايج. لي مع الوقت كيطلعولي في الراس
حفظت القرآن مزيان حتى الصلوات ماشي غير العاديين حتى لاخرين بحال صلاة الخوف
صلاة الجنازة التراويح
سمعت الخلافات ديال الأحكام الشرعية ما بين دوك الجماعات اللي عندنا. عرفت كيفاش كيفكرو كيفاش تيرياجي واشنو كيتمنى
زيد على هادشي باش تنكون شاعل التلفازة
داكشي ديال التعذيب والاعدامات ولا كيجيني عادي. كل مرة كيتعاود. وخا هكاك كنت عاصر كل نهار على ديك التقبة ما توقعتش
شي حاجة جديدة ونفلتها
وغالبا كيوقع شي بلان
التعذيب مثلا كانوا راضعينو العسكر من بزولة وحدة. ولكن فاش كيجي التطبيق
هنا كل واحد والعطرية ديالو
الحاجة لي كتخلي شي عصا كرية يتكلاصاو فراس دليستة ديال الابداع في التعذيب. نعاود ليكم على واحد فلاش. وقع هادي كتر من عام
كانوا العسكر مخرجين شي بلوك للساحة كيدورو
واحد واقف فالضليلة
داز حداه واحد الفار وهو يعفس عليه
قتلوك حل لافطون
جبد كلينيكس من جيبو وهزو من الزنطيط. قرب لجهة الصفوف د المحابسية لي كيدورو. ويشد واحد من الدراري
عصر عليه صحة باش يسرد داك الفار
بغيت نكدب عليكم باش بنادم لي كيعيف ماتشدوش الحالة
ولكن را والله تا ترد داك خينا الفار بلا مناقشة
حيت معندوش الاختيار
تكون بلاصتو را داكشي اللي غادير. من هاد النهار
ولاو لعساكريا تيعجبهوم يصيدو الفيران سراق الزيت البوة
وتيوكلوها صحة للدراري
العسكر كاملين ولاو كيديرو هاد البلان. ولكن الوسام ديال الإبداع خداه السيرجون لول للي دار هاد القضية
حتى الاعدامات اللي كنت مبلي بها ما بقاتش كتجيني كيف كانت
نفس الروتين كيتعاود
كيجيبو فوج فيه تمنية دالناس
كيركبو ليهم اعناقهم
كيتجرو كيتركلو كيترخاو
موراها كيدوزو للفوج اللي موراه
وليت كنطور حتى الفراجة ديالي
شي طرح ديال الإعدام ونقدر نبقى نشوفها فالكمارة ديال شي عسكري
كيف تيحس فين كيشوف كيفاش كيتحرك
كل مرة كنقني على حاجة وكنسرح معاها
هنا في الحبس كاين واحد مسخوط الوالدين آآ كلشي كيعيط ليه الوحش. بليدات العسكر. الدري باقي
تكون فعمرو ديك خمسة وعشرين عام. الطول ديالو ما فايتش ميترو وستين. ولكن اه العرض ديال كتافو
غادي يكون ملصق واحد ميترو وعشرين. عامر ومدكس
الى شفتيه من القدام ولا اللور
كيبان ليك بحال المربع
ويلا شفتيه من الجنب كيبان لك بحال شي صندوقة. حداد ديال بصح المفتولين
شفتو واحد النهار حتى على واحد الحبة صغير بإيد وحدة وهزو الفوق صحيح ديال اللدينة
مكيزقل تا طرح ديال الاعدام ديما حاضر فواحد النهار ضربو المشانق فعناق واحد الفوت ترخاو سبعة ماتو
وبقى الثامن كيتركل. ما بغاتش تخرج ليه الروح. بقاو كيتسناو بالدقايق
ولكن الروح عندو لاصقة بديك الكولا ديال فلومبو
بنادم لي كيتفرج بدا كيحس بالخنقة
لجودان وبان لي بدا كيفرك فعنقو. خونا كيضرب برجليه. وانا كنلعب تحت المانطة
عيط لاجودان على الوحش وقاليه فكنا من هاد المرض
زاد الوحش ووقف تحداك خونا شد ليه رجليه
وبدا كيجرو لتحت ومع
كل واحد كيخرج للإعدام كيلبس غير حوايج بالية
مع الجرة ديال الوحش هبطوه لخونا حوايجو
بقا كلواني ولقاو بلاصة الكاف
بقا كيجر فيه حتى طفا ليه الشمعة. ولكن مات
تفرقعات ليه التقبة اوخرى الدنيا على وجه الوحش. داكشي كتير او جاري
الوحش عامر كامل راسو ووجهو صدرو
رجع خطوة لور وبقى كيضرب على العصاكر يا اللي كيتكرشخو عليه بالضحك
قاليه لاجودان كانت سميتك الوحش
دابا غنزيدو لك ابوخروان حداها. من داك النهار ولى عندو جوج د السميات. لي كيخاف منو راه كيعيط ليه الوحش. ولي ضاسر عليه
كيعيط ليه ابو خروان
الأغلبية ديال العسكر هنا من الناس اللي كتجيهم الخدمة العسكرية. اللي المدة ديالها عامين ونص
بزاف فيهم ولاد العروبيات
قاصحين في التعامل ديالهم. قليل لي كتلقاه فيهم ولد المدينة
كل عام كيخرجو جوج دالأفواج من المدارس العسكرية. فكل ست شهور كيجي شي فوج جديد. او كيصيفطو شي فوج قديم
فلول فاش يلاه كيجي شي فوج متتكلفهومش الإدارة بتا حاجة
لا في التعذيب ولا في الاعدامات
تيخليهم شي شهر كيحضرو ويشوفو شنو واقع
كيشوفو الاعدام قدامهم
كيبان ليك كيقربو لبعضياتهم. وجوههم كتصفار
كاين اللي كيبدا يترعد ولا يهبط عينيه اللرض. وكاين اللي كترون ليه كرشو وكيتبوع
العسكر القدام كيغمضو العين على هادشي. عارفين بلي مع الوقت غادي يوليو بحالهم
واحد باقي جديد سميتو سمير. حيت كيشبه للخوادري عندي
هنا الدراري كيعيطو ليه العوج
حيت راسو ديما مايل لجهة ليمن
هاد الولد ملي حضر اول مرة للإعدام بقا كيتبوح تا قلت هدا غادي يلوح مصارنو من فمو
جلس لرض وغطا وجاو بيديه حتى سالاو الطروحا كاملين. من بعد داوه عشرانو شادينو من تحت بيطانو
مقادرش حتى يتمشى
دازت الوقت وولى كيحضر للإعدام وهو ناشط
هاز فايديها عصا فركاعة
شاد ستون مع العسكر
واحد النهار فاش سالاو الاعدامات بقاو تيزعلل فواحد الكصدة معلقة
لحلق صار لرض وبدا كيكروشي فديك الكسدا بحال شي صاكة البوكس
هذا هو غسيل الدماغ ديال بصح. كيعوجو ليك دماغك من ساتيليت لواحد اخر
كيخليو كلشي كيفكر بنفس الطريقة
جات الوقيتة د الشتا
البرد عاوتاني غير هاد المرة كانت القضية ميسرة
حيت الحوايج موجودين التقيشرات ديال الصوف
يا سلام عشرة ديال الشتاوات لي دوزت هنا دابا. مريح فنفس الكوان
داير بيا نفس الحيطة
وحدايا نفس الباب الكحل ديال البلوك
بزاف دالوجوه تبدلو فرقة ديال الفدائيين مابقا منها تا حد
كاين اللي شنقو واللي قتلوه ولا مرضوش ضرقنا
با الحسين حجبان وبياض او بالشيب. مسكين ما كانش فيه تا زغبة بيضا
وشوف دابا كيولى. واخا
ما كنتش كنشوف الناس كاملين يوميا
ولكن كنت تنرد البال للوجوه
اللي هلكهم الزمان بالمعاناة اللي دازت عليهم. علم اله وجهي كيف داير
ما كنعرفو والو على شنو واقع في العالم على برا. حتى الناس لي كيجيو آآ جداد
كتلقاهم غالبا بقاو ملاوحين عند المخابرات واحد تلت سنين ولا ربعة عاد صيفطوهم لهنا
وهاكا كيبقاو عاصرين عليهم الدراري باش يجيبو خبار وخا تكون دازت عليه عامين ولا تلت سنين بحال هاد الخبيرات تيكونو هوما
الجديد عندنا طالعين في واخا دازت عليهم هاد المدة كاملة
واحد من الناس الجداد اللي جابوهم للحبس
امير ديال واحد الجماعة متشدة كان بطل زعما في العمليات العسكرية لي دارها التنظيم ديالهم كونتر الدولة
هو لي وجد ليها وهو لي ينفدها
سخسخ معاه الدولة مزيان. هاد السيد اه سميتو
ابو القعقاع من سميتو كتشم ريحة القران ادا
تقدر تقيسو يطرطق ليك فوجهك
تجر ليه زغبة من لحيتو وتاكتيفيه شي حزام ناسف يشتت الحزاق كامل. جا هاد خونا بدات الروينة عندنا فلبلوك
جر لجهتو الناس لي تابعين ليه في التنظيم. دوك المتشدين
من بعد بغا يدوز للجماعات لاخرين
اللي كان فيها الشيخ محمود وخويا الزاهي
وتجمع معندهمش مع هزان السلاح وجبيد الصداعات
العكس ديال الله خرين
عشر ايام قسمات البلوك عندنا لجوج د الفراقي
وحدة ديال ابو القعقاع وجماعتو
والفرقة لاخرى فيها داكشي لي بقا فلبلوك
كل مرة كان كينوض الصداع على شي خلاف في الدين
هادو كيجرو القنت ولاخرين للقنت
فاش عياو القعقاع حمر فيا
بنت ليه انا فلبلان
ما عرفتش شكون من جماعتو اللي وصل ليه الخبار ناض وقال للناس اه كيفاش تتقولو على راسكم
ماله مخلينا واحد برقاق كافر عايش بيناتكم
بغا الحاكمة يطبق عليها شي حد
ويقتلني ولات حياتي معلقة بالناس اللي كتسمع هادشي
لي مباغينش اصلا يجبدو الصداع مع الجماعة ديال ابو القعقاع
ويقدرو ميتسوقوش ليا ويخليهم يديرو فيا مبغاو ولكن الجماعة ديال الشيخ محمود دارو ليه الشوكة في الحلقة
وقف با الحسين وسط البلوك. وهو يقول ليه شوف ا الشريف
شكون نتا باش آآ عتحاسب البشر
هاد السيد راه سنين وهو معانا
معمرنا شنا منو العيب شاد بلاصتو وداخل سوق راسو مكيدويش. او تا شي حد معارفش شنو طاري ليه
باش من حق باغي يتحاكمو وتقتلو
الحاجة التانية الشيخ محمود قبل ما يموت
راه منع على الناس يآديو هاد السيد. فمنقدروش نخليو شي حد يتأدى الى وصى عليه الشيخ
الحاجة التالتة باش اه تكون خبار كولشي. او نتا لولا ابو القعقاع. ايلا مشى حتى تقاس هاد السيد
را متلومو الا راسكم الا راسكم
سالا با الحسين هضرتو ناض الصداع فالبلوك
هدا كيجيب ايات احاديت
لاخر كيرد عليه بآيات وأحاديث. روينا وصافي
ما ردو البال حتى ضرب عليهم العسكري من فوق الضواية
وصلو داك الصداع
صدق مقيد جوج د الناس في ديال خمسمية جلدة
با الحسين وداك راس الحربة ديال ابو القعقاع
فاش خرجوا للفلقة رتاحينا شوية من الصداع
غير رجعو بدات الروينة عاوتاني
انت فاعل تارك لاخر كيرد عليه
شهاد الحالة هادي كنا هانيين. بقيت كنفكر نوض دخل
ولكن كيفاش  نعاود ليهم قصي ولا نهرس دوك التهم اللي كيلصقولي
نكون مسيحي هانية معندهومش مشكل
نكون بركاك هاد التهمة تيبان لي طاحت بحكم اقدمية
كون كنت برقاق ما غاديش نتسنى عشر سنين باش آآ نبرقق بهم
توما لي بقات هي الكفر. وكيف غادي ندافع على شلاضة هادي
يا من واحد الناحية الناس لي سمعوني كنقول راني ملحد ماتوا. ولكن الى سولوني شنو نقدر نقول ليهم راني
ما عرفتش اصدع فرع لينا دماغنا
ضلي ديال ابو القعقاع بحال الى كيوجد لشي حاجة. فبديت دير كنرد البال. حتى الجماعة ديال با الحسين
ولاو مقابليني النهار كامل كيريحو تلاتة على ليسر ديالي
وتلاتة على ليمن فالليل كيجي واحد منهم كيفرش وينعس قدامي باش يسد الطريق
فاش كنوض لجهة الطواليط كيتبعوني جوج منهم. بحال الى تا هما غاديين لتما
بقات الوضعية هاكا شي تلتيام
فالنهار الرابع واحد من دوك المتشدين نوض الصداع
مع واحد من دوك الدراري لي حاضيني
تحاماو عليه ناضت البونية بالخف وبانو الدمايات
كتر من ميتين واحد واقف فلبلوك شي كيضرب شي
تتبقى عارف شكون كيضرب شكون شحال ديال الدمايات سالت
كنت واقف جنب الباب
هاد المطايفة مشاركش فيها لا با الحسين ولا بو القعقاع
الدراري لي مازال صغار
واحد اللون عسكر الباب وقفات المخاريا
با الحسين بغا يبرد الطرح قاليهم آآ را عا الشباب كيديرو الرياضة
ولكن دار فيه السارجون وخرجونا كاملين للساحة
فينما كيشوف السرجون شي واحد وجهو مشلخ بالدمايات
كيدور عند با الحسين وتيقول ليه
الرياضة لوالدين مك
هادي هي الرياضة
فرشخونا العسكر كاملين. التفرشيخة
ديال بصح جات فيا واحد الضربة محناتني فواحد الجرح قديم عندي
وعاود ردونا للبلوك
العادة ديال الكلام نسيتها
ولكن معرفتش علاش فهاد اللحظة
حسيت باللي ايلا ما هضرتش
غادي نموت بالخنقة
جمعت الوقفة ومشيت ديال واقف غير بزز بدوك الرجلين لي كيطلعو معايا الحريق
فاش شافوني كندور عيني على البلوك سكتو
ما عمري خطبت على الناس. ولا وقفت باش ندوي قدام المئات دالعيون اللي كتشوف فيا
ولكن هاد القهرة والعذاب
والصوم صحة على الهضرة خلاوني نخرج عيني
ابو القعقاع ونغوت عليه
واش باغي تقتلني؟ يلاه بالي ها انا قدامك
ولكن قبل ما تقتلني جاوبني
واش باغي تقتلني حيتاش الله موكلك فلرض
واش تقدر تبتلي بلي نتا الوكيل ديالو هنا
الى تبتي هاد القضية كيف غادي تقدر تقنعني وتقنع الناس
بلي عطاك باش تقتلني
هادشي ما باينش ليه فيه
ونقدر نقول ليك
بلي ماشي نتا الخليفة د الله فوق لرض
تا باغي غا تقتل حيتاش شاعلة فيك العافية من الداخل. فالا كانت القتيلة ديالها غادي تحل المشكلة. فيالاه بالي اشنو كتسنى
درت عند الخوت لي في وقلت ليهم الجماعة هادي كتر من عشر سنين
ونتوما حاكمين عليا بالسكات
سمعتكم بزاف ضبا الله يرحم ليكم الوالدين لما سمعوني
عاودت ليهم شكون انا
وكيفاش جيت لهنا ؟
دافعت على التهم اللي ملصقين لي كاملين
وفاش جيت للقضية ديال الإلحاد قلت لأبو القعقاع
شوف شي مسألة ديال تآمن ولا ما تأمنش هادي راه مسألة شخصية
وخاص الناس لي بحال كيفهمو هاد القضية
الإيمان والعلاقة بين كل واحد والخالق ديالو
ونتا عارف بلي ساهلة نطق بالشهادتين هنا. ولكن آآ الى نطقت بها غادي تقول آآ وشوف هادا تسلم غير حيتاش خايب
لا انا ما خايفش منك وما غاديش نكون منافق وكذاب
ماشي نتا لي خالقني باش تحاسب معايا
سكت بقيت كنشوف لداك المريض فعينيه وكنجاهد فراسي باش ميهبطوش لي الدموع. حتى
حسيت بواحد اليد جراتني من اللور. با الحسين جرني الفراش
وقال لي باراكا عليه
ما تكترش عليه لا نصدقو فشي روينة. را تيبان لي صافي المشكلة تحلات. وفعلا داكشي اللي وقع
بعد يومين تحل المشكل
حيت جا نهار الخميس وطلعات السمية د ابو القعقاع فليستاذ الناس لي غادي يتعدمو
دارو ليه الدراري صلاة الجنازة فلبلوك
خونا دوز عشرين يوم عندنا
دار لينا البلبلة
مصيبة كحلة العلاقة ديالي مع با الحسين ولات بخير
بدينا كنهضرو مع بعضياتنا
كان كيسولني على الحياة ففرنسا على بنات فرنسا
كنبقا نعاود ليه داكشي بالتفاصيل
عندو شهية مفتوحة للهدرة
كنبقا نشد فيه
واش ابا الحسين شفتك كتسول العيالات بزاف ياك انت مزوج قال لي وياه
مراتي على راسي وعيني
ولكن دابا غادي تكون كبرات وحفات ليها الجرة
ايلا فرج علينا الله وخرجنا غادي نتزوج شي فرنساوية مسلمة ونصاوب الوريقات. با الحسين آآ مربي جوج طباشيرات فوق عينيه
وطامع في الزواج ما زال
من فوق با الحسين كاين ربعة الطبا
هرسو وليت كنشد معاهم الستون
كلهم قراو على برا
واحد منهم خدا الديبلوم في فرنسا
ولا كيجي يريح معايا وقالي نوليو نهضرو بالفرونسي. قلت ليه طحن ما عنديش المشكل. ديتو جبت معاها في الهضرة. طلع تا هو
معرفش تا علاش شدوه بعيد على الدين
كيصلي ها فرمضان
واحد النهار شاد معاه السم بالفرونسي وهو يسولني قال لي
وا صاحبي ملي انت هكا بعقلك
علاش كنتي لاوي عليك المانطا بحال داك المزعزع ديال جيولوجي. سكت شوية
طلعت النفس مزيان
وانا نعاود ليه السر اللي ما كيعرفو تا حد من غيري
قلت ليه على البلان ديال التقبة لي في الحيط
مزلة بزاف ما يتعاود اخوتي
السيمانة الماجية نكملو
تهلاو

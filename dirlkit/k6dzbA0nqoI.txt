الا بعدتي على الصداع والتبرزيط
وقفاتي الضو ودرتيه لكاتو غتكون درتي خير فراسك. فهمتيني
صوت تشخشيخ د المراة يا جمع جوقة في المحل د با الهيبي
شي كيسول شنو طرا وجرى وشي
كيصبر فيا اصوات الناس كنسمعهم بلا ما نفرش شنو تقال ليا
والتصاص لاعب لعبو قدام عينيا
بديت كنحس باليدين كيبلاصيولي العكاكز تحت بيطاني
رجلي ما بقاو هازيني وبنادم كيحاديني
خرجوني على برا
تنقوليهم شدوا لي غير طاكسي نمشي غا بحالي
ولكن ودني مكتسمع تا حرف من داكشي باش كينطق لساني
واش نيت كنجهر بالكلام ولا غير بالسر كنلغي
بركوني فوق الصندوق د المونادا على برا
ها لي كيرش على وجهي الما وها لي جابلي بصلة لصقها لي في نيفي
وهاد اللخر هو اللي جابلي التمام
خنقاتني ديك البصلة وما شعرت حتى ضربتها ليه من ايدو
تحلو عيني كتبان لي قيامة البشر دايرة بيا
الله يجعلك توعت غير فصبعك الصغير فالسويقة
تقول يتكجكج عليك بنادم بحال الدبان
مالك شنو كاين
شطاري مالو مسكين
ولكن ديال البطل
هو داك اللي كيقوليهم بعدو خليوه يتنفس
ديما اللي كيقول هاد اللعيبة كتلقاها لاصقة فيك
وبعد ان تعطينا التيساع
جريت عكاكزي دفعت بيهم فلرض وطلعت
شقيت طريقي وسط بحرت بنادم بلا عصا موسى
خرجت للشارع وشديت طاكسي للحومة
الشيفور كيطحن في القودرون وكيدندن معه خربوشة لي كطحن في القايد
او كالجيفة يا قتال خوتو ومحلل الحرام
عمر الظالم ما يروح سالم
النقطة المشتركة بين خربوش او بين هاد العبد الضعيف
هو الظلم هي بالعيوط طريطاتو
وانا مالي جهد نفكر فيه دابا
عمر الظالم ما يروح سالم داخلة في المبردات ديال المظلوم
حيت بزاف د المرات
الظالم كيروح سالم غانم
ما مخلص تا لعبة على فعالو
وما واخد صرف على حقو
وصلت للدار دقيت الباب حلات لي الوالدة
دخلت محمل بخبار تقيلة عليا
كيف دارت هاد السيدة حتى صبرت لهادشي كامل
دوب الموتى والتشيرا فالكوما
وحيد وما كاين ليواسي ولا يخفف عليها الحمل
بقات قفة بلا ودنين
ريحت في الكوزينة وكنفكر
كيف غادي نجبد هاد الموضوع مع مي
داكشي لي غادي نقولو ليها راه عارفاه
خصني غير نوصل ليها بلي راه الخبار فراسي بلا ما نجرحها
مادام خبعت عليا فراس
مكانتش قادرة تقولي شنو جرا
يكفيها داكشي لي هزات على كتافها هاد المدة كاملة
جيت عا من اللخر
قلت ليها مي
راه عرفت كلشي
وراه مغاديش نلومك حيت خبيتي عليا
عارف بلي داكشي ما ساهلش يتقال
ولا تعيش ولا تفكر فيه ولا حتى تخبيه
ولكن راني ولدك امي
ويلا مسندتيش راسك عليا مكاين لي غادي يعقل عليك فهاد الدنيا
لا بغيتي تعاودي لي
غادي نعطيك ودني
مبغيتيش على راحتك
را نقدر نعرف من بلاصة اخرى
قربات لعندي مي وشدات لي
راسي بيديها ولصقاتو مع كرشها
بدات كلامها وقالت لي
الله يا ولدي وكون شفتي الدموع
اللي نزلوا من هاد العينين كون تعجب
بكيت حتى النظر عندي نقصو صحاب لي ربي غادي ياخد لي الشوف
ولكن الطف باك
الله بغاه وداه
الصحيحة قليلة ما صبرات لجهد الكسيدة
روحو خرجات ديك الساعة على ما قالوا
وختك راه كتاب الله كيتصرفو خلاص
واحد الكلب هو سبابها فعذابها
حقنا ضاع فالدنيا ولكن ربي كبير ا ولدي نهار الحساب يتساواو الريوس
ختك قلبها بيض او ما صبرات تعيش في الدنيا موسخة
عليها بغات تمشي من هنا
وسيدي ربي راه مطالع وغادي يغفر ليها
بقيت كنسمع للوالدة بلا ما نهز راسي نشوف فيها
حسبيها واصلة ليها
تال العظم وما قدرتش نشوف الدموع على عينيها
كون كان جرح الزمان كيدوز بالدم
كون فاض منها طوفان غرق النص في المدينة
هبطات عندي مي
وتقابلات معايا شادة لي وجهي
قالت لي شوف فيا
واياك يسخن عليك راسك وتنوض دير شي مصيبة
راه نتا لي بقيتي لي
والى مشات تا زرات ليك شي حاجة را
صبري محال يقد عليها
اله يرضي عليك لا ما نسا هادشي
ما باقيش تجبدو
راك مازال صغير والدنيا قدامك
وربي غادي يعوضك كل خير
بقات مي كتبرد فيا والنار
لي شاعلة فيا ما داريا بيها
وما غيطفيها كلام
ما دخلاتش معايا في الديطاي ديال اشنو وقع لختي
ولكن ما مغاديش نحقر
قلبت ليها الموضوع لجهة خرى
منين كنتي كتصرفي ا مي هاد المدة كاملة
قالت لي كنشقى عند شي ناس في الفيلا ديالهم
ست ايام في السيمانة ونهار الحد كنرتاح فيه
قلت ليها سمعي ا مي شنو غادي نقول ليك
غادي تعيطي لدوك الناس
وغادي تقول ليهم يدبرو فشي خدامة
را والله لا بقيتي حطيتي رجلك عندهم
وبلا ما تسولني كيفاش ولا شنو غناكلو
حيت داكشي غادي نتكلف بيه ومتهز الهم لتا حاجة
واخا نعرف نبيع جلدي لصحاب البنادر
ومنخليكش تخدم عند الناس قطع لينا خيط الكلام
مشات الوالدة تشوف
مع الحل لهاد الباب كنسمع صوت مخافيش عليا
كيقول واش خرج مهدي امي فاطنة
هذا البقال ديال السيمو وصاحبي وعشيري من الصغر
ميمكنش نغلط فصوتو وانا سمعتو كتر من اي واحد عرفتو فهاد الدنيا
يلاه وقفت بالعكاكز حتى كنلقاها قدامي
عاد نقمعو وبدا تيبكي
قاليه فودني على سلامتك اصاحبي
هادي نقية لي تقدر تعاودها للعائلة فشي مجمع
وفي الراديو ولا التلفزة غادي يكون قال ليه على سلامتك
ولكن حيت هنا الهضرة مكنزوقهاش
فغادي نقوليكم شنو قاليه ديال بصح
قال لي على سلامتك القلاوي
صحاب لي فيكوم غتكراوي
قلت ليه زير را غتسمعك مي فاطنة وغتعطك بشي كاسرونة للراس
قال لي والله تا توحشتك امسخوط الوالدين
ختو يطلق شي كلمة قدام الوالدة قلت ليه يلاه نمشيو للبيت
راه مغتوجد شي براد دا اتاي
مع الدخلة كتبان لي البيت مفرقعة بالكتوب
سولت السيمو قال لي
راه هو لي جابهم في الهوندا من المحال ديال الوالد
بلي مي مبغاتش تفرط فالسلعة د المرحومة
علاش ما نعرف
هاد الكتوب قريتهم تقريبا كاملين فاش كنت في المحال د با
هوما اللي عاونوني باش نعوض السنين اللي ضاعولي فقرايتي
الروايات والقصص القصيرة والمسرحيات
كتب العلوم الفلسفة والتاريخ
بيناتهم كنت كنجول
شابيتر ينطح خوه على نغمة
كان دريكس والغيوان
د الحاج بلعيد بيبي كين كوكناوة ميزان
البلية جات من الوالد لي كان مبلي بالبلوز
وماشي اي بلوز ولكن الوزن التقيل
الرايب ديال المعاناة. ديال تسعود وستين كانت مضروبة عندنا في المحال. المشعل دوزو لي وبقيت على خطاه
خسائر كنت كنجيب ليه مشارجي
ولكن كواسطو لي جمعهم سنين هادي كانوا عزاز عليه
ومن غيرهم ما يسمع
قالي السيمو واش قالت ليك مي فاطمة شنو زرا
راه وصلاتني الخبار فاش فقتي من الكومة
وكنت باغي نجي نشوفك
ولكن خافت لا نقوليك شنو طرا
في غيابك عليها ما خلاتنيش
عاودت لسيمو داكشي لي قالي با الهيبي
فاش ساليت هدرتي قلت ليه الى كانت شي حاجة مزال خصني نعرفها
جيني من لخر وقولها لي
قال لي واش كتعرف با الهيبي كيزقل شي حاجة
راه ما كيسد فمو حتى كيعري على خبار الدنيا كاملة
لي نوصيك عليه هو
نسا هادشي وقابل مك
قلت ليه هاد الهضرة كولة
واش مريض فدماغك ولا مالك
انسولك وجاوبني بلا كدوب
الى شي حد تعدى على ختك
وحقها ما تخادش وانتحرات بسبب داكشي شنو غا دير ؟
قال لي وعند ربي الخلاص
قلت ليه اشنو غادير هنا هنا في الدنيا ما تقوليش لاخرا شنو كاين. نتا شنو غادير
قال لي  الله اعلم نقدر ندوز فيه
قلت ليه وتقعد تقود من حدايا
لا انت غدوز فيه انا را غندوز فالحزاق كامل
ما باقيش تعاود لي ديك الهضرة ديال النم
قال لي ولكن را غادي تقود السويع اصاحبي
قلت له ماشي شغلك
غدا التمنية د الصباح تكون عندي هنا
جيب معاك الموطور را غادي نطلعو للمقبرة
قال لي ومالك زربانة ا صاحبي? ارتاح مازال ليام تولي بخير ونتلاحو
جاوبتو شوف الله يرحم باك بلا ما تبقى خامر وتنشرني على النبابر تمنية نلقاك عندي
والدردب دابا مع الدروج تزيد شي كلمة نطراسي عليك هاد العكاز فحنكك
شاف فيا السيمو واحد الشوفة ديال
شي واحد كيسعى السوايع دالنعاس
عارفهم كيفيق تال العصر
يمكن والله اعلم الى اخر مرة فاقت تمنية دالصباح كانت فالابتدائي
لا ناض غدا بكري هاد ديالو غادي يطلع ليه بشي كود مكتوب ليه فيا
ماشي بعيد غدا يقلب بنا الروايض
خرج السيمو سد الباب موراه
وفاش كتنعزل بوحدك
دماغك كيستفرد بيك
ومن بحر الفكار كيجبد ويسمر ليك
معرفتش كيف غنقدر نعس وانا فهاد الحالة
حتى الناس طلعت له في الراس
عامين وانا شانق عليه بالسيف ما يعطيني بالظهر دابا
طاح الليل وتكيت في الفراش
كنشم فريحة الكتوب اللي معرمة في البيت
وكنفكر في الايام اللي فاتوا
الريحة اللي مرتبطة بشي حوايج في الماضي الا شميتيها
كتحط وسط لي عشتيها
ما كتحس بحلا ودوك ليام حتى كتقواد عليك
كنا عايشين بخير
واخا الحازقين ولكن
البال مرتاح طرونكيل. دابا كلشي تقلب سفاع على على
الوالد مات ختي تعداو عليها ونتاحرات
مي في القهرة عاشت
وانا طارولي سنين من عمري
جربت ديال النعاس كاملين وتا وحدة ما صدقات
الناس د الكاماصوت را ما فكروش فينا
نضت شعلت الراديو وندوز بيه الوقت
عاصر على الدياسك واحد مورا واحد
كنسي به الهم
حتى بدا واحد خينا كيغني
حبيت نرقد ما جاني نعاس
راسي بالليل بايت حواصة
ما جاني كلام ما جاني من عمى
ما حسيت حتى قلت ليه زيدني عليك اخويا
بديت كنلعنف اللي اختارها الديسك يدوز فهاد الساعة
واش شعلتك باش تواسيني ولا باش تكمل علي؟
طفيت الراديو وشعلت الضو
وبان لي احسن بلان نقدر ندير
هو نقرا شي كتاب باش يديني النعاس
هزيت اقرب كتاب قدرات توصل ليه ايدي
ماهمنيش علاياش كيدوي
كتر ما كان كيهمني غير نشوف الحروف قدامي
متبع معاها بينما بدات كتصاطح بيناتها والنعاس
بقيت شاد في ايدي الكتاب حتى حطات فوقو واحد شنيولة
وهادي فرصة ما كتعوضش
البنة ديال تقرا الكتاب حاجة
ولكن كاين ما حسن
وهي فاش كترد خطرة في الكتاب على شي بخوشة فيها التبرزيط وتجيبها كاو
حبست النفس او
هادي اول خطوة خصك دير
تاني حاجة مخصكش تحرك
ثالث حاجة ما
تحسبش حيت تلاتة وتجمع الكتاب. حسب غير حد واحد
حيت كيطيرو على تلاتة وهادي بالتجربة ديال سنين
باش تخبط حاول تجمع بين جوج لعيبات
ولا فورص باش تبعصها وتهنيك فخطرة
وهادشي لي درت
هانتا سمع والقاعدة لخرا هي
واياك تجبد البخوشة من وسط الكتاب
هادشي كامل باش تسهل على الناس ديال المستحاتات في المستقبل
انهم يلقاو التحفة الفنية ديالك
هاكدا غادي تكون ساهمتي في التقدم د العلم من مور الموت ديالك بآلاف السنين
نفعتي صحاب بديك البخوشة
ونفعتي الناس ديال بداكشي لي صنعات يديك
مع جمعة الكتاب
حتى كنسمع الأذان د الفجر
نضت توضيت ومشيت للجامع
نقصت علي عكاز وخليت غير واحد حيت حسيت براسي قادر نتمشى
هي ماشي شي مشية حيت غادي كنخطو بحال شبه طريق
وصلت للجامع د الحومة بعد عناء طويل
الوقت لي درتو من الدار للجامع
ما درناهش في الصالة
فين يبان الفقيه فرفارة في القراية
كون دار الراب كون حقق نجاح كبير
فقيه كيسبب ويداوي يصلي بالناس ويقري الدراري
ولكن مكاينش بحالو فالتكفان د الموتى
كيقولو بلي فصغرو كان تيخدجو انا
فاشتاب ولى كيفتخ الموتى فكفن
وبحال ديما السرعة فالأداء ماكاينش اللعب
زرب علينا فداك الفجر الله يسمح ليه
نضت باش نخرج فحالي جا عندي شحال من واحد قالي على سلامتك
وترحم لي على حبابي لي
ضاعوا لي جا عندي حتى الفقيه
ومع دماغي ما مازال ما راسيش
كنسمع ليه كيدوي بالزربة وما كيسكتش
بقيت كنقوليه بخير لاباس امين امين لاباس بخير الله يحفظك امين وما ما كيتقاضاش
رجعت فحالي للدار
لقيت الوالدة كتصلي
ريحت في الكوزينة وفطرت
شربت قهيوة وبقيت كنتسنى فداك بوقالة السيمو
ليلة دازت بلا ما ندوق طعام النعاس
سولاتني الوالدة واش رتاحيت ؟
قلت ليها شوية واخا
ما شفت الراحة كيف دايرة
مبغيتش نبرزطها معايا
قلت ليها سير ارتاح شوية امي
قالت لي لا راه توصل لديك التسعود غانلبس جلابتي. نمشي لعند دوك الناس لي كنشقى عندهم
قطعت ليها كلامها قلت ليها ياك هضرنا ا مي
شنو قلت ليك ؟
قالت لي راه غنمشي غير نتسامح معاهم ونقول ليهم يشوفو شي وحدة اللي تاخد بلاصتي
غير ريح خاطرك الله يرضي عليك اولدي
قلت ليها راه
شوية غادي يجي عندي السيمو
وغنمشيو للمقبرة نزورو الوالد وزينب
قوليها مي بورطابلي فين درتيه راه عييت منقلب عليه والو
قالت لي راه من نهار هزوك للسبيطار مشفتش شي تيليفون
ياك امي يا التيليفون مشى فيها
قالت لي وراه كاين شي
قومان يخافوا ما يحشمو
يشفروك واخا تكون طايح لرض وكتموت
الله ينجينا من كحل الراس
هاد القضية مكتفهمليش
بنادم كيقمطك ونتا مليوح
داكشي لي كيديرو شي سلعة فاش كيتقلب شي رموك
كيديروه لجيوبك لا جبتيه الربحة
بحال هادو مخصكش تشرح ليه وتفسر ليه الأخلاق ودخل معاه فالتعليق د الميطايتيكس
هذا ديال خليان ضاربوه
هادي هي الطريقة باش كيفهمو بحال هاد الماركة
بقيت مريح مع الوالدة ومونسها مني منك
حتى كنسمع السيمو كيعيط علي من لتحت
تمنية لاصقة كان عندي
كيف دار ليها? ما نعرف
نزلت عندو كنضرب على عينيه مشقلبين
قلت ليه واش ا ميخي
كيدرتي لها تافقتي في الوقت
قال لي واش نكدب عليك
والله النعاس ما شفتو
موالفك اديني عيني مع الربعة الخمسة دالصباح
خفت نتكى ديك الوقيتة نتبنج شي طناشر ساعة
قلت نصبر تا نرجع ونعس دقة وحدة
واخا عيني تيحرقوني وما فاطر ما والو ما خويتش بيك. وعقل على هاد البلان لي درت معاك
قلت ليه شحال فيك ديال الشكاوي الخرا ؟
قوليه خلص الفطور من اللخر وبلا متبقا تكتر عليا فلهدرا بليقامة
ديماري ديماري نطلعو للمقبرة را
تا انا مغمضات عيني تا دقيقة
حتى نرجعو وندوزو للقهيوة نفطرو
وبلا داك السوقان ديال الخياطة ديالك ختي را بشوية
ولكن معامن غدوي
الطريق كاملة وسيمو كيعفط
وانا كنقوليه نقص كينسى راسو وكيعاود يعفط وكنقول ليه نقص
باش عييت وليت كنغزوها بالعكاز كيفهم راسو وكيدير بحسابي
وصلنا للمقبرة مور ديال
الرياح العاصفة وباش كيعجبك السيمو محضر الكاسك ديال الموطور كيسوق بيه الموطور
واحد فشكال بحالي ضاربتوني د البارصا ولاعب في الحمري
حطينا الموطور في الباركينغ ودخلنا مع باب الروضو
مع الدخلة كيبان لينا التشعكيك
الشوك والزبل والروينة
قاليه السيمو تراه
جوج د الناس اللي يقدروا يدخلوا لهاد المقبرة
طرزان ولا ماوكلي
لا ما كنتيش من هاد الجوج راه غادي تعاني
سرحت عيني كتبان لي القضية منيوكة
شاقور وسيف ومقدا لي يقدر ينفعوك باش توصل للقبر لي كتقلب عليه
لكنتي جاي ضارب صندالة غير
عول على رجليك غتخرج بشي عصابات غيبك ست شهور على الملاعب
قلت لسيمو عرفتي
مالين نيتاند ولا طاحو على هاد المقبرة
يقدرو يصاوبو شي جوج سطاجات او مكيتحدوش
فين يبانو لي في ماريو
قالي تا راه
باش نلقاو القبورات تلفتهم
هادشي تبدل عليا
غادي يخصنا جي بي اس باش نلقاو علاياش كنقلبو
قلت ليه باراكا من التمرغيل
هاك عكازي سرح بهاد الطريق منين ندوزو
غادين في المقبرة د الأمازون تابع السيمو لي كيدور فعينيه وكيقلب
خطواتو ديال شي واحد تايق فراسو وخا كيخور
نص ساعة وهو كيدور بيا وسط الشواك حتى وقف قدام واحد القبر
تراب وشاهد حجرة فيه نمرة
قاليها هدا الوالدة
حطيت ركابيا فلرض ويدي فوق ديك الحجرة
سديت عيني ما كنقرا لا قرآن ما كندعي ما والو
دماغي سرح مع الوالد لي
ضحى بشحال من حاجة على قبلنا
تفكرت نهار باع بيكالتو باش يشري لينا حوايج العيد
وجهدو لي كان كيدير باش
ما نتحرمو من والو
كان باو وصاحبي
التعامل ديالو معايا كان فشكل
ديك الحفرة ديال
اللي بيناتنا كان مخيطة بقنطرة على حقها وطريقها
دموعي بديت كنحس بهم نازلين
نيفيت تسد لي ومبقيتش
قادرة نتنفس من غير لا حليت فمي
الصوت بكايا بدا كيتسمع
كنت نخصص وكندعي مع الوالدة
جا السيمو حط ايدو على راسي
وقال لي  اصبر ا مهدي
اصبر اصاحبي با الحسن راه درويش وراه ربي غادي يكرمو غير دعي ليه
هاد اللحظة جا واحد الفقيه بدا كيقرا
جمعت الوقفة عطيتو شي بركة
قلت لسيمو يلاه وريني
قبر زينب بقينا غاديين كنداورو شي عشرين دقيقة عاد
باش لقينا فين مدفونة اختي
الا كانت الموت كتساوي بين الحيين
فرأى القبور ما كيساويو لا بين الميتين ولا الحيين
والحي الحازق يقدر يعاني باش يلقى قبر الميت الحازق
عكس الحي الملعق لي يقدر يشري بلاصة يزور فيها الميت الملعق
نزلت بركابي لرض
ونفس اللي درت مع القبر د با درتها مع القبر د ختي
وانا تفكرت المعاناة دختي لي تزادت
مونغوليان بكروموزون تريبلي
داكشي لي داز عليها كتر من داكشي لي دوزات
دعيت معاها وحلفت
فوق قبرها تنجيب ليها حقها هنا قبل ملهيه
واي واحد كان داخل
شنو جرا لها
سوا من قريب ولا من بعيد
غادي نشرشم دين مو
حليت عيني كيبان لي حوايجي فزقتهم بالدموع
جرت لتوم بالتراب
وقفت غير بزز
عطاني سي وعكازي وساس لي حوايجي
خرجنا من الروضة قصدنا القهيوة د با الطاهر
سيمو خدا مقيلة في الفطور وانا ما عندو منين يدوز لي
بقيت غير ساعة كتو سيمو مزال داوي العيلة المقبرة د الأدغال لي كنا فيها
قال لي عرفتي كون كنت مسؤول على ديك الروضة
كون قلت ليهم يدفنو بنادم واقف ماشي ناعس
باش يربحو فهمتي البلان
قلت ليه نسى عليا هادشي الله يحفظك
را راسي غادي يطردك
غادي نسولك وجاوبني بلا تبيديق
داك ولد القحبة لي تعدى على زينب كتعرفو ؟
واش جاوب مالك ضارب الطم ؟
قال لي لا ما كنعرفوش
واخا شوف فيا فعيني
شوف فيا قلت ليك
والو بقا حادر عينيه
قلت ليه دابا نتا
ما عليك والو غير جاوبني بلا
ما تكدب عليا
را الا كنتي كتعرفو غادي غير تلخص عليها الطريق
ما كنتيش كتعرف وراه عطى الله
الطرقان منين نسلك راه مغنوحلش
قال لي وهاشنو باغي دير الى عرفتيه
قطعت ليه كلامو قلت ليه سمع شنو غادي نقول ليك
داك التفلسيف الخاوي ما عندي ما نكجدر بيه
غادي تجاوبني هو هداك مغادي تجاوبنيش غادي نقود بحالي من انا
قال لي ريح ا صاحبي مالك شاعل
واياه كم عرفوا
ايوا شفتي هانتا دابا مزيان
شنو كيدير? فين كاع يسكن
قاليه شوف آ
مهدي راه نتا ماشي صاحبي راك خويا
وهداك بنادم راه
داخل خارج للحباسات ما كيسوى ما يصلاح
نتا ولد الناس بعيد على الصداعات حياتك كاملة
خليك ا صاحبي من هادشي راني
خايف عليك واخا
ساليتي واش ساليتي
قال ليه اه
وا عطيني ودنيك
الهضرة اللي غادي نقول ليك
تبقى بيني وبينك
وياك تمشي عند مي وتقول ليها
شي حاجة من هادشي
شتي د ختي غادي
نحطها بين عيني
واي واحد كيفما بغا يكون من القاضي المحامي اي
واحد لقيت وسخ يديه فداكشي لي جرا لزينب
غادي نقزر والدين مو
سمعتي مزيان غادي نقزر والدين مو الكلب
باش نتفاهمو من هنا لقدام سوا غادي تعاون خوك
غادي تاكل داك التفلسيف الخاوي ديالك وزيد عليهم حتى دوك الأسئلة
تبرزطش لي راسي الله يحفظك
فك صاحبي وخويا ولكن
غير بعد التيساع
او متوقفش لي فطريقي
هادشي غادي نعطيه وقت
وغادي نفكر فيه بشوية
حتى نقاد بلاني
وديك الساعة غادي نفرجك
سير تنعس مع راساتك رتاح
وغدا دوز عندي مع العشرة د الصباح
نجيبو فلوس المصروف ونشرح ليك البلان اللي عوال ندير
قال لي والله يخرج العاقبة بخير هادشي ما مسلكش
قلت ليه مالك اصاحبي مرعود ومازال مادرنا في الطاجين مايتحرق
انا مامبزز عليك والو
راك عارفني طريقي نقدر نطحنها لراسي
وتنعرف كيف ناكل المخاخ بالفنيتو
وا زير معايا ا ميخي
نوض وصلني نرتاح را
الشمش تقلباتني داني السيمو للدار طلعت فحالي تكيت وداني النعاس
ولكن قبل ما تغمض عيني
دماغي بقا كيقولي
عنداك تجي تنقص في الهم
وتزيد فيه الوحيد اللي كاين هو الوالدة
خاص اي حاجة غادي ندير من هنا للقدام
متى عرفهاش وبلاني خصني
نخرج منو كيف الشعرة من العجين
حيت الى مت
مي غا تاكل الدق
ولا تشديت في الحبس
غتعاني اللهم لقيتها اوبلان مخدوم
ولا زربة ونص تقرا من جهنم بكاغيط
هذا ما كان اخوتي
السيمانة الجاية نكملو
تهلاو
